# De Brevitate Vitae

Maior pars mortalium, Pauline, de naturae malignitate conqueritur,
quod in exiguum aevi gignimur, quod haec tam velociter, tam rapide
dati nobis temporis spatia decurrant, adeo ut exceptis admodum paucis
ceteros in ipso vitae apparatu vita destituat.

Nec huic publico, ut opinantur, malo turba tantum et imprudens vulgus
ingemuit: clarorum quoque virorum hic affectus querellas evocavit.
