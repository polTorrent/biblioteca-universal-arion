ΕΠΙΚΤΗΤΟΥ ΕΓΧΕΙΡΙΔΙΟΝ

Κεφάλαιον 1

Τῶν ὄντων τὰ μὲν ἐφ' ἡμῖν ἐστι, τὰ δὲ οὐκ ἐφ' ἡμῖν. ἐφ' ἡμῖν μὲν ὑπόληψις, ὁρμή, ὄρεξις, ἔκκλισις καὶ ἑνὶ λόγῳ ὅσα ἡμέτερα ἔργα· οὐκ ἐφ' ἡμῖν δὲ τὸ σῶμα, ἡ κτῆσις, δόξαι, ἀρχαὶ καὶ ἑνὶ λόγῳ ὅσα οὐχ ἡμέτερα ἔργα.

καὶ τὰ μὲν ἐφ' ἡμῖν ἐστι φύσει ἐλεύθερα, ἀκώλυτα, ἀπαραπόδιστα· τὰ δὲ οὐκ ἐφ' ἡμῖν ἀσθενῆ, δοῦλα, κωλυτά, ἀλλότρια.

μέμνησο οὖν ὅτι, ἐὰν τὰ φύσει δοῦλα ἐλεύθερα οἴῃ καὶ τὰ ἀλλότρια ἴδια, ἐμποδισθήσῃ, πενθήσεις, ταραχθήσῃ, μέμψῃ θεούς τε καὶ ἀνθρώπους· ἐὰν δὲ τὸ σὸν μόνον οἴῃ σόν, τὸ δὲ ἀλλότριον, ὥσπερ ἐστίν, ἀλλότριον, οὐδείς σε ἀναγκάσει οὐδέποτε, οὐδεὶς κωλύσει, οὐ μέμψῃ οὐδένα, οὐκ ἐγκαλέσεις τινί, οὐδὲν ἄκων πράξεις, οὐδείς σε βλάψει, ἐχθρὸν οὐχ ἕξεις, οὐδὲ γὰρ βλαβερόν τι πείσῃ.

τηλικούτων οὖν ἐφιέμενος μέμνησο ὅτι δεῖ σε οὐ μετρίως αὐτῶν ἀντέχεσθαι, ἀλλὰ τὰ μὲν ἀφιέναι παντελῶς, τὰ δὲ ὑπερτίθεσθαι πρὸς τὸ νῦν. εἰ δὲ ταῦτά τε θέλεις καὶ ἄρχειν καὶ πλουτεῖν, τάχα μὲν οὐδὲ τούτων τεύξῃ διὰ τὸ καὶ ἐκείνων ἐφίεσθαι, πάντως μέντοι ἐκείνων διαμαρτήσεις δι' ὧν μόνων ἐλευθερία καὶ εὐδαιμονία κτᾶται.

εὐθὺς οὖν πρὸς πᾶσαν φαντασίαν τραχεῖαν ἔθιζε λέγειν ὅτι φαντασία εἶ καὶ οὐ πάντως τὸ φαινόμενον· εἶτα ἐξέταζε αὐτὴν καὶ δοκίμαζε τοῖς κανόσιν οἷς ἔχεις, πρώτῳ δὲ τούτῳ καὶ μάλιστα, πότερον περὶ τὰ ἐφ' ἡμῖν ἐστιν ἢ περὶ τὰ οὐκ ἐφ' ἡμῖν· καὶ ἐὰν περὶ τῶν οὐκ ἐφ' ἡμῖν, πρόχειρόν σοι ἔστω ὅτι οὐδὲν πρὸς ἐμέ.

Κεφάλαιον 2

Μέμνησο ὅτι ὀρέξεως μὲν ἐπαγγελία ἐπιτυχία οὗ ὀρέγῃ, ἐκκλίσεως δὲ τὸ μὴ περιπεσεῖν ᾧ ἐκκλίνεις· καὶ ὁ μὲν ἀποτυγχάνων ὀρέξεως ἀτυχής, ὁ δὲ περιπίπτων ἐκκλίσεως δυστυχής.

ἂν μὲν οὖν μόνα ἐκκλίνῃς τὰ παρὰ φύσιν τῶν ἐπὶ σοί, οὐδενὶ περιπεσῇ ποτε ὧν ἐκκλίνεις· ἐὰν δὲ νόσον ἐκκλίνῃς ἢ θάνατον ἢ πενίαν, δυστυχήσεις.

ἆρον οὖν τὴν ἔκκλισιν ἀπὸ πάντων τῶν οὐκ ἐφ' ἡμῖν καὶ μετάθες ἐπὶ τὰ παρὰ φύσιν τῶν ἐφ' ἡμῖν. ὄρεξιν δὲ παντελῶς ἄνελε πρὸς τὸ νῦν· ἐὰν γὰρ ὀρέγῃ τινὸς τῶν οὐκ ἐφ' ἡμῖν, ἀναγκαῖόν σε ἀτυχεῖν· τῶν δὲ ἐφ' ἡμῖν, ὅσων καλὸν ὀρέγεσθαι, οὐδέν σοι πω πάρεστιν. μόνῃ δὲ χρῶ ὁρμῇ καὶ ἀφορμῇ, κούφως μέντοι καὶ μεθ' ὑπεξαιρέσεως καὶ ἀνειμένως.

Κεφάλαιον 3

Ἐπὶ παντὸς τῶν ψυχαγωγούντων ἢ χρείαν παρεχόντων ἢ στεργομένων μέμνησο ἐπιλέγειν, ὁποῖόν ἐστιν, ἀρχόμενος ἀπὸ τῶν σμικροτάτων. ἐὰν χύτραν φιλῇς, εἰπὲ ὅτι χύτραν φιλῶ· συντριβείσης γὰρ αὐτῆς οὐ ταραχθήσῃ. τέκνον καταφιλῶν ἢ γυναῖκα, εἰπὲ ὅτι ἄνθρωπον καταφιλῶ· ἀποθανόντος γὰρ αὐτοῦ οὐ ταραχθήσῃ.

Κεφάλαιον 4

Ὅταν ἐπιχειρῇς πράξει τινί, ὑπομίμνῃσκε σεαυτὸν ὁποία ἐστὶν ἡ πράξις. ἐὰν λουσόμενος ἀπίῃς, πρόβαλλε σεαυτῷ τὰ γινόμενα ἐν βαλανείῳ, τοὺς ἀποράντους, τοὺς ἐπωθοῦντας, τοὺς λοιδοροῦντας, τοὺς κλέπτοντας· καὶ οὕτως ἀσφαλέστερον ἐπιχειρήσεις τῷ πράγματι, ἐὰν εὐθὺς εἴπῃς ὅτι λούσασθαι θέλω καὶ τὴν ἐμαυτοῦ προαίρεσιν κατὰ φύσιν ἔχουσαν διατηρῆσαι· καὶ ὡσαύτως ἐπὶ πάσης πράξεως. οὕτω γάρ, ἐάν τι ἐμπόδιον γένηται περὶ τὸ λοῦσθαι, πρόχειρον ἔσται ὅτι οὐ τοῦτο μόνον ἤθελον, ἀλλὰ καὶ τὴν ἐμαυτοῦ προαίρεσιν κατὰ φύσιν ἔχουσαν διατηρῆσαι· οὐ διατηρήσω δέ, ἐὰν ἀγανακτῶ πρὸς τὰ γινόμενα.

Κεφάλαιον 5

Ταράσσει τοὺς ἀνθρώπους οὐ τὰ πράγματα, ἀλλὰ τὰ περὶ τῶν πραγμάτων δόγματα. οἷον ὁ θάνατος οὐδὲν δεινόν· ἐπεὶ καὶ Σωκράτει ἂν ἐφαίνετο· ἀλλὰ τὸ δόγμα τὸ περὶ τοῦ θανάτου, ὅτι δεινόν, ἐκεῖνο τὸ δεινόν ἐστιν.

ὅταν οὖν ἐμποδιζώμεθα ἢ ταρασσώμεθα ἢ λυπώμεθα, μηδέποτε ἄλλον αἰτιώμεθα ἀλλ' ἑαυτούς, τουτέστι τὰ ἑαυτῶν δόγματα.

ἀπαιδεύτου ἔργον τὸ ἄλλοις ἐγκαλεῖν ἐφ' οἷς αὐτὸς πράττει κακῶς· ἀρχομένου παιδεύεσθαι τὸ ἑαυτῷ· πεπαιδευμένου τὸ μήτε ἄλλῳ μήτε ἑαυτῷ.
